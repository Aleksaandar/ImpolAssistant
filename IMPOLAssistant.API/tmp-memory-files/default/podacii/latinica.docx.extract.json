{"sections":[{"number":1,"complete":true,"content":"Impol D.O.O iz Slovenske Bistrice je privredno dru\u0161tvo sa zavidnom poslovnom tradicijom koja datira jo\u0161 od 1825. godine, a preradom aluminijuma bavi se od 1950. Delatnost poslovne grupe IMPOL je prerada aluminijuma u valjane, presovane, vu\u010Dene, kovane, i druge vrste proizvoda koji se mogu upotrebljavati u automobilskoj i avio industriji, ma\u0161inogradnji, transportu, unutra\u0161njem dizajnu, elektro-industriji i gra\u0111evinskoj industriji. . U Impol-u je zaposleno 2525 radnika koji proizvedu i prodaju preko 110 000 tona proizvoda godi\u0161nje. Najva\u017Enija tr\u017Ei\u0161ta su tr\u017Ei\u0161te Nema\u010Dke, Italije, Ma\u0111arske, Holandije, zemalja Latinske Amerike, Francuske i Austrije. Poslovna grupa IMPOL obuhvata 21 privredno dru\u0161tvo a njeno mati\u010Dno dru\u0161tvo je IMPOL 2000, d.d. U oktobru 2002. godine IMPOL d.d. je postao vlasnik 70% akcija Valjaonice Aluminijuma iz Sevojna.  Valjaonica Impol Seval ima 550 zaposlenih.\r\n\r\n\r\nValjaonica je po\u010Dela sa radom 1975. godine sa instaliranim kapacitetima od 35.000 tona valjanih aluminijumskih proizvoda. Zavr\u0161etkom druge faze od 16.500 tona programa tankih traka postavljen je projektovani kapacitet od 51.500 tona hladno valjanih proizvoda. Do 1989. godine Valjaonica Aluminijuma iz Sevojna je poslovala u sastavu SOUR Valjaonica Sevojno, a potom, godinu dana (1990) kao jedinstveno preduze\u0107e Valjaonica Bakra i aluminijuma Sevojno. Po\u010Detkom 1991. Valjaonica aluminijuma nastavlja da posluje samostalno, sa pogonom Finalizacije u svom sastavu. Svojinska transformacija preduze\u0107a izvr\u0161ena je tenderskom prodajom u oktobru 2002. godine, a vlasnik 70% kapitala postaje IMPOL d.d. Slovenska Bistrica. Od tada Valjaonica nastupa na tr\u017Ei\u0161tu pod imenom IMPOL SEVAL Valjaonica aluminijuma a.d. Sevojno. IMPOL SEVAL Valjaonica aluminijuma a.d. Sevojno je najve\u0107i prera\u0111iva\u010D aluminijuma u Republici Srbiji i jedini proizvo\u0111a\u010D valjanih proizvoda od aluminijuma, ima vi\u0161edecenijsku tradiciju u preradi aluminijuma i visok ugled kako na doma\u0107em, tako i na svetskom tr\u017Ei\u0161tu, posebno u Evropi i Americi. Impol Seval Valjaonica Aluminijuma Sevojno je danas akcionarsko dru\u0161tvo sa tri \u0107erke firme: Impol Seval Tehnika, Impol Seval PKC, Impol Seval Final i ima preko 550 zaposlenih.\r\n\r\nAsortiman proizvoda Impol Seval valjaonice aluminijuma obuhvata slede\u0107e proizvode: bojene trake i limovi, hladno valjane trake, toplo valjane trake, toplo valjane plo\u010De, limove i trupce. Najperspektivniji proizvod valjaonice jeste bojeni aluminijum i on je ujedno i proizvod sa najve\u0107om dodatnom vredno\u0161\u0107u. Obojeni aluminijum Valjaonice IMPOL SEVAL Sevojno mo\u017Ee se na\u0107i u konstrukciji mnogih svetskih poznatih gra\u0111evina, kao \u0161to su: Stadion Lu\u017Enjiki u Moskvi koji je slu\u017Eio za otvaranje Svetskog prvenstva u fudbalu 2018. godine, Moskovski metro, Moskovski aerodrom, Humo Arena u Uzbekistanu  i mnoge druge gra\u0111evine.  Proizvodi Impol Sevala arhitektama dozvoljavaju slobodu i ma\u0161tovitost i kao \u0161to je rekao generalni direktor i vlasnik kompanije ALUWALL, Stanislav Kovaljev: ,,Zadovoljavaju najstro\u017Ee i najzahtevnije zamisli i ideje arhitekata, omogu\u0107avaju\u0107i veliki broj \u010Ditavih paleta boja, nijansi i faktura bojenog aluminijuma\u201D. Sa obzirom da kvalitet proizvoda zavisi od stepena modernizacije proizvodnih sistema, Valjaonica je potro\u0161ila 90 miliona evra u razvoju proizvodnih kapaciteta u poslednih 15 godina. Na osnovu toga, mo\u017Ee se re\u0107i da su Valjaonici Impol Seval Sevojno nema re\u010Di o pukom valjanju i bojenju ve\u0107 o gotovo umetni\u010Dkom duhu i marljivom predavanju radu.\r\n\r\n\r\n\u0160to se tr\u017Ei\u0161ta ti\u010De, Impol Seval valjaonica Aluminijuma je fabrika sa \u010Detrdeset godina iskustva u preradi aluminijuma pa je samim tim rezultat toga brzo prilago\u0111avanje zahtevima tr\u017Ei\u0161ta i potrebama kupaca, \u0161to je doprinelo visokom ugledu i prepoznavanju brenda kod mnogobrojnih kupaca na tr\u017Ei\u0161tu Evrope (Nema\u010Dka, Italija, Francuska, Austrija, Holandija, \u0160vajcarska...), Rusije i \u0161irom sveta. Impol Seval izra\u0111uje proizvode od aluminijuma i njegovih legura, postupcima livenja, toplog valjanja i hladnog valjanja. Proizvodi se izra\u0111uju po zahtevima kupaca i svetskim standardima, u ekolo\u0161ko kontrolisanoj sredini i koriste se u: automobilskoj, prehrambenoj, farmaceutskoj, transportnoj industriji, elektroindustriji i gra\u0111evinarstvu. Gotova roba doprema se kupcima na najfleksibilniji na\u010Din kori\u0161\u0107enjem \u0161lepera  nosivosti do 25 tona. Vrednost izvoza Valjaonice samo za 2017. godinu iznosi 97,3 miliona evra. Ukupna proizvodnja za tr\u017Ei\u0161te 2022. godine je iznosila 1 076 710 tona proizvoda, od \u010Deka se 95% koristi kao izvoz u razne zemlje sveta. Za plasman datih proizvoda na probirljivom svetskom tr\u017Ei\u0161tu neophodna je i logisti\u010Dka podr\u0161ka laboratorije, koja je opremljena najsavremenijom opremom i sprovodi hemijska, mehani\u010Dka i tehnolo\u0161ka ispitivanja. Valjaonica posluje u skladu sa standardom ISO 9000:2001.\r\n\r\nNakon svoje prve posete firmi, upoznavanja sa delatnostima firme i kadrovima, akcentovao bih organizovanost i me\u0111usobnu povezanost zaposlenih u cilju obavljanja postavljenih i predvi\u0111enih redosleda slo\u017Eenih zadataka. U okviru menad\u017Ementa preduze\u0107a, kao poseban element izdvojio bih po\u0161tovanje pravila poverljivosti. Na osnovu Ugovora koji je potrebno potpisati, obuhvataju se op\u0161te napomene i posebna pravila koja se odnose na tre\u0107a lica odnosno posetioce Dru\u0161tva koja se po bilo kom osnovu nalaze u radnoj okolini. Od posetilaca se tra\u017Ei da po\u0161tuju polise firme o poverljivim informacijama i da se zala\u017Eu da date informacije ne\u0107e zloupotrebiti.\r\nTako\u0111e bih iz svoje prve posete istakao bezbednost kadrova koja je dignuta na visok nivo, gde bezbednost predstavlja jedan od najva\u017Enijih elemenata poslovanja firme. Ona podrazumeva zabranu kretanja bez prisustva mentora ili ovla\u0161\u0107enog zaposlenog i u odgovaraju\u0107im zonama kretanja je potrebno imati za\u0161titnu opremu kao i ovla\u0161\u0107eno lice pored sebe. Posetiocima se tako\u0111e daje Ugovor kojim se obavezuju da \u0107e po\u0161tovati pravila o bezbednosti na radu prilikom poset\r\nDrugog radnog dana sam upoznat sa funkcionisanjem informacionog sektora firme, njegovom infrastrukturom i telekomunikacijama, hardverom i radom zaposlenih.\r\nInformacioni sektor firme se nalazi u okviru posebnog objekta i izdvojen je od izvesnog broja sektora, pa tako i od proizvodnje firme. Zaposleni u ovom sektoru obavljaju \u0161iroki raspon informati\u010Dkih zadataka, od servisa personalnih ra\u010Dunara, preko odr\u017Eavanja-unapre\u0111enja postoje\u0107e ra\u010Dunarske mre\u017Ee, do pisanja-odr\u017Eavanja-unapre\u0111ivanja sopstvenog informacionog sistema/softvera firme. Informacionu i komunikacionu strukturu mre\u017Ee valjaonice mo\u017Eemo videti na slede\u0107oj slici:\r\n \r\nSa slike mo\u017Eemo videti da se komunikacija sa serverima i mre\u017Eom u Slovenskoj Bistrici vr\u0161i preko dva linka, jedan direktan link sa Slovenijom preko Telesistema, opti\u010Dki link od 20 Mbit/s i on slu\u017Ei za direktnu komunikaciju sa serverima u Sloveniji. Sa obzirom da sve mora da funkcioni\u0161e u redudansi, jer valjaonica ne mo\u017Ee dozvoliti pad mre\u017Ee, u slu\u010Daju pada jednog linka prebacuje se na drugi, rezervni link od 200 Mbit/s koji je tako\u0111e preko optike (Telekomov link), pa korisnici ne ose\u0107aju da je uop\u0161te do\u0161lo do promene prilikom pada jednog od linkova. Opti\u010Dki prsten linkova i redudansa omogu\u0107avaju \u0161to manji rizik od prekida mre\u017Ee. Na samom ulazu u mre\u017Eu imamo dva firewall-a koji su tako\u0111e u redudansi i  koriste kompletnu mre\u017Eu (tipovi firewall-ova su Palo Alto PA-820). Tako\u0111e, mre\u017Ea sadr\u017Ei centralne svi\u010Deve koji su raspore\u0111eni u hijerarhiji, od centralnog svi\u010Da Cisco Catalyst 4500, preko Cisco Catalyst 3850 do Cisco Catalyst 2960. Ra\u010Dunarska mre\u017Ea valjaonice je u osnovi napravljena 2003. godine i tada se koristila multimodna optika, od 2018. se prelazi na singlmodnu optiku koja nema ograni\u010Denja u brzini i omogu\u0107uje usluge High Speed Internet-a. Izme\u0111u svi\u010Deva se koristi singlmodna optika, gde se multimodna pojavljuje vrlo retko. Brzina interneta od 10 gigabita po sekundi predstavlja ki\u010Dmu mre\u017Ee tako da nema problema sa brzinom protoka podataka. Potrebno je napomenuti da postoji i ugra\u0111ena be\u017Ei\u010Dna mre\u017Ea, gde su veliki tro\u0161kovi odr\u017Eavanja i licenciranja be\u017Ei\u010Dne mre\u017Ee. Za kontrolu be\u017Ei\u010Dne mre\u017Ee se koristi Cisco Catalyst 9800 be\u017Ei\u010Dni kontroler koji zapravo nije deo hardvera (ne postoji fizi\u010Dki, ve\u0107 je instaliran) i on upravlja svim pristupnim ta\u010Dkama valjaonice. Pristupne ta\u010Dke su postavljene na svakih 50 metara u pogonu i zaposlenima je veoma bitno da odgovaraju\u0107i ure\u0111aji, kao \u0161to je bar kod \u010Dita\u010D, mogu brzo pre\u0107i sa jedne pristupne ta\u010Dke na drugu. Prikaz dela informacionog sektora firme:\r\n\r\n\r\n U informacionoj komunikacionoj strukturi valjaonice koriste se slede\u0107i serveri: DNS serveri (centri podataka koji slu\u017Ee za povezivanje sa dva velika centra u Sloveniji), File server, LDAP, RDP, server aplikacije za evidenciju radnog vremena, server aplikacije za obradu zarada, server za skeniranje E-fakture. U Sloveniji postoje backup-ovi svih servera, gde se odr\u017Eavanje podataka vr\u0161i svakog dana u 22:00. Kao server se  koristi Lenovo SR350, kao diskovni sistem se koristi IBM skladi\u0161te, za dodeljivanje memorije i procesora imamo VMWhare za kog se pla\u0107aju odgovaraju\u0107e licence. Firma Arhides je odgovorna za celokupnu hardversku i informaciono komunikacionu infrastrukturu valjaonice.\r\n\r\nImpol Seval a.d. poseduje lokalnu telefonsku i ra\u010Dunarsku mre\u017Eu kojom su pokrivene sve administrativne i proizvodne celine. Lokalna ra\u010Dunarska mre\u017Ea je izvedena kombinacijom opti\u010Dkih i bakarnih kablova, tako da su pro\u0161irenja mogu\u0107a i lako izvodljiva. Ra\u010Dunarska mre\u017Ea se sastoji od vi\u0161e \u010Dvori\u0161ta, gde se nalaze ormari sa aktivnom i pasivnom ra\u010Dunarskom opremom, vezanih u prsten. Do svih \u010Dvorova dolazi opti\u010Dki (multimodni i singlmodni) kablovi za ra\u010Dunarsku i vi\u0161epari\u010Dni bakarni za telefonsku mre\u017Eu. Opti\u010Dkim kablovima su povezane i sve ma\u0161ine u pogonu, jer se bakarni kablovi ne mogu koristiti zbog velikih elektro magnetnih smetnji. Bakarni SFTP kablovi su kori\u0161\u0107eni za povezivanje od ormara do radnog mesta. Istim kablovima se prenosi i ra\u010Dunarska i telefonska veza. \r\nRa\u010Dunare firme mo\u017Eemo razvrstati na NC (Network Client) radne stanice, personalne ra\u010Dunare sa operativnim sistemima Win2003, Tao-Linux, RedHat, Win98, WinXP, WinVista i Win7.\r\nIP blokovi adresa koji se kriste u mre\u017Eama su 10.50.10.0/24 i 20.50.10.0/24 a dalje je planski predvi\u0111eno deljenje prema potrebama firme u sistemu\r\n-od 1 do 29 \u2013 namenjeno \u0161tampa\u010Dima;\r\n-od 30 do 200 \u2013 namenjeno za PC-je;\r\n-od 201 do 254 \u2013 namenjeno za NC-je.\r\n\r\nTelefonski saobra\u0107aj se odvija preko sopstvene centrale GrandStream UCM6302, koja se mo\u017Ee pro\u0161irivati. Trenutno na centralni je instalirano 30 IP telefonskih priklju\u010Daka i 192 analogna lokala razli\u010Ditih prioriteta. Veza sa Softnet serverima ostvaruje se preko 2 MB/s tunela odvojenog od Telekomovog link High Speed Internet. Impol Seval poseduje numeraciju za 300 brojeva od 031 591 100 do 031 591 400. Pored fiksnih telefonskih linija, Impol Seval a.d. poseduje Biznis paket 150 mobilnih telefona. Mobilne telefone poseduju svi rukovodioci, poslovo\u0111e i zaposleni na radnim mestima od bitnog zna\u010Daja za funkcionisanje proizvodnje. \u0160to se ti\u010De bezbednosti, perimetar je za\u0161ti\u0107en sistemom Fiber-fance, koji je integrisan sa pokretnim kamerama. Video zapis se redovno snima i \u010Duva, a monitoring se vr\u0161i 24 \u010Dasova dnevno. Za monitoring zadu\u017Eena je Valjaonica bezbednost. Video kamerama su pokriveni i pojedini delovi proizvodnje. Ove kamere su integrisane u lokalnu ra\u010Dunarsku mre\u017Eu Impol Seval i video zapisi se skladi\u0161te na dva lokalna NVR ure\u0111aja.\r\n\r\n\u2003\r\n\r\n\r\n\r\nSvog tre\u0107eg radnog dana bio sam upoznat sa softverom, aplikacijama, programima i bazom podataka valjaonice. Slovena\u010Dka firma Alcad je zadu\u017Eena za odr\u017Eavanje i upravljanje softverom Valjaonice Impol Seval Sevojno i predstavlja web aplikaciju koja uklju\u010Duje segmente kao \u0161to su Klasifikacija, Reporter, E-ra\u010Duni, HRM 4.0, DNA\u2026  Pre privatizacije valjaonice zaposleni su pravili lokalne programe za svoje potrebe. Jedni od takvih programa su Nikola i Seval. Danas se uglavnom koriste gotove aplikacije za unos podataka, pravljenje izve\u0161taja, knjigovodstvo, platne programe, osobne dobitke, evidenciju radnog vremena, evidenciju i nabavku osnovnih sredstava. Za pra\u0107enje proizvodnje se koristi slovena\u010Dki program PIS (Proizvodno Informacioni Sistem) koji podrazumeva: pra\u0107enje proizvodnih poslova, prodajnih poslova, administrativnih poslova, pra\u0107enje nivoa skladi\u0161ta, odpremnica i nabavnih poslova. Pored navedenih koriste se i slede\u0107i slovena\u010Dki programi: MIS, LIS, NAMIS, SIRENA (program za finansije), Atesti (program razvijen u Javi). Treba pomenuti i programe koji se koriste na ra\u010Dunarima vezanim za kvantometre (hemijska analiza aluminijuma i Al legura) i ra\u010Dunarima vezanim za kidalice (mehani\u010Dka ispitivanja uzoraka od aluminijuma i Al legura).\r\nNikola je lokalni mre\u017Eni softver razvijen od strane zaposlenog Nikole Radoj\u010Di\u0107a putem programskog okru\u017Eenja Delphi, i slu\u017Ei za obradu podataka iz procesa koji nisu obuhva\u0107eni glavnim softverom za pra\u0107enje proizvodnje. Program je u stalnom razvoju od 2000-te godine i pru\u017Ea mogu\u0107nosti pra\u0107enja podataka o ra\u010Dunarima, zaposlenima, odeljku za posete, li\u010Dnom dohotku, daje mogu\u0107nost ocene radnika, evidenciju tehni\u010Dke dokumentacije, sadr\u017Ei u sebi i program za merno-kontrolna sredstva, program za reklamacije, evidencije kupaca i evidencije dr\u017Eava za izvoz. Ukratko, program Nikola se koristi za internu evidenciju: pra\u0107enje kadrova i najrazli\u010Ditijih procesa u firmi. \r\nU biti svega je baza podataka Paradox kao tip baze kojo pristupa program radi rada sa podacima u lokalu (lokalna baza podataka). Sam program je pisan OOP na\u010Dinom, uz po\u0161tovanje brojnih konvencija. Odgovaraju\u0107i pristup podacima je dostupan na svim radnim stanicama u firmi, u skladu sa odgovaraju\u0107im ovla\u0161\u0107enjima i odgovornostima. Prema tome, odgovaraju\u0107e jedinice programa su dostupne licima koje rade sa njima, i to u prilago\u0111enom obliku: mogu\u0107nost a\u017Euriranja podataka, pregled podataka, upis-brisanje podataka itd. Dakle,  u dogovoru sa menad\u017Ementom i ostalim zaposlenima, dodeljene su odgovaraju\u0107e privilegije, koje je mogu\u0107e menjati putem prigodnog interfejsa. U bazi programa postoji oko 50 tabela od kojih se kao najbitnije mogu ista\u0107i tabele vezane za radnike, reklamacije, prolaske i izlaznice iz firme, sirovine IP adrese....\r\nKao interesantnu karakteristiku ovog softvera izdvajam mogu\u0107nost kontrole kapije. Radi se o pra\u0107enju datuma i vremena dolazaka i odlazaka zaposlenih iz firme. Prema zakonu, neophodno je bilo obezbe\u0111enje i kontrolu ulazaka i izlazaka iz firme prepustiti posebnoj firmi koja bi bila odgovorna za to. To odvojeno preduze\u0107e poseduje sopstvenu bazu podataka, u kojoj se izme\u0111u ostalih unosi SQL zapis pristupa i odlaska iz kruga firme Imol Seval putem identifikacionih kartica koje poseduju svi zaposleni. Tako\u0111e, napomenuo bih program ovog softvera koji slu\u017Ei za evidenciju svih radnih stanica valjaonice. On daje podatke o hardveru i softveru datih stanica, antivirusnim programima, IP adresama ra\u010Dunara,  koji zaposleni rade na datim ra\u010Dunarima, broj telefona kancelarije datog zaposlenog, kao i garancija same opreme. Softver sadr\u017Ei i poseban odeljak za reklamacije korisnika, gde se mo\u017Ee videti opis gre\u0161ke, vrsta gre\u0161ke, vrsta proizvoda koji se reklamira, iz koje dr\u017Eave je korisnik koji reklamira proizvod, re\u0161enje reklamacije itd...\r\nGrafi\u010Dki korisni\u010Dki interfejs nekih stranica programa (koje su naravno, dostupne zaposlenima sa odgovaraju\u0107im ovla\u0161\u0107enjima) je prikazan u nastavku:"},{"number":2,"complete":true,"content":"Alcad d.o.o. predstavlja slovena\u010Dku firmu \u0161iroko poznato kao jednu od vode\u0107ih kompanija za razvoj poslovnih aplikacija i IT re\u0161enja koja poma\u017Eu kompanijama da steknu konkurentsku prednost. Osnovana 1995. godine, kompanija je evoluirala iz ra\u010Dunarskog centra Impol, sa ciljem da pre\u0111e okvire tada\u0161nje performanse i tr\u017Ei\u0161tu ponudi sveobuhvatne poslovne aplikacije i ra\u010Dunarsku opremu. Danas, Alcad zapo\u0161ljava 26 radnika, od kojih se 17 bavi razvojem aplikacija, kombinuju\u0107i iskustvo, znanje i mladost kako bi implementirali najnovije tehnologije u poslovne procese svojih klijenata. Alcad je odgovoran za upravljanje i odr\u017Eavanje softvera valjaonice Impol Seval Sevojno.\r\n\r\n\u0160to se ti\u010De usluga koje pru\u017Ea firma, Alcad nudi \u0161irok spektar re\u0161enja prilago\u0111enih potrebama klijenata u razli\u010Ditim industrijama:\r\n\r\n\u2022Poslovna Inteligencija: Kompanija razvija napredna re\u0161enja za podr\u0161ku odlu\u010Divanju na razli\u010Ditim nivoima menad\u017Ementa, uklju\u010Duju\u0107i poslovne izve\u0161taje, mobilnu poslovnu inteligenciju, upravljanje rizicima i strate\u0161ko upravljanje performansama koriste\u0107i pristup \u201EBalanced Scorecard\u201C. Tako\u0111e nude i re\u0161enja za \u201Edata mining\u201C koja omogu\u0107avaju klijentima da bolje analiziraju i koriste svoje podatke.\r\n\r\n\u2022Podr\u0161ka Poslovanju: Alcad razvija informacioni sistemi za klju\u010Dne poslovne procese kao \u0161to su sistemi za upravljanje proizvodnjom, logistiku i skladi\u0161tenje, kupovinu, e-trgovinu (B2B), sisteme za upravljanje kvalitetom, marketing i ljudske resurse. Ova re\u0161enja omogu\u0107avaju klijentima da optimizuju svoje poslovne procese, pove\u0107aju produktivnost i pobolj\u0161aju zadovoljstvo krajnjih korisnika.\r\n\r\nPotrebno je napomenuti da je kompanija dugogodi\u0161nji partner IBM-a i koristi najmodernije IBM tehnologije u razvoju sofisticiranih poslovnih aplikacija. Njihove klju\u010Dne tehnologije uklju\u010Duju:\r\n\u2022Aplikaciona infrastruktura: WebSphere Application Server, WebSphere Process Server, WebSphere Portal Server, DB2, IBM Cognos BI i drugi alati koji omogu\u0107avaju brzi razvoj i sigurnu operaciju poslovnih aplikacija.\r\n\u2022Razvojni alati: Rational porodica alata, IBM Cognos za razvoj aplikacija visokih performansi.\r\n\u2022Sistemski alati: WebSphere Business Monitor, Tivoli Storage Manager i drugi sistemi za nadzor i upravljanje IT infrastrukturom.\r\n\u2022Hardver:  IBM System z, z/VSE pru\u017Eaju visoke performanse i pouzdanost potrebnu za kriti\u010Dne poslovne operacije.\r\n\r\nAlcad nudi sveobuhvatne usluge koje obuhvataju:\r\n\u2022Hostovanje Servera i Aplikacija: Upravljanje centrom podataka visokih performansi sa naprednim sigurnosnim merama i tehni\u010Dkom podr\u0161kom.\r\n\u2022Upravljanje i Nadzor Sistema: Automatski nadzor poslovnih aplikacija, servera i mre\u017Enih ure\u0111aja, analizu aktivnosti informacionog sistema i upravljanje IT infrastrukturom.\r\n\u2022Arhiviranje i Sigurnost Podataka: Sigurnosno \u010Duvanje podataka, alternativne lokacije za kontinuitet poslovanja i sigurno dugoro\u010Dno skladi\u0161tenje podataka.\r\n\r\nFirma  blisko sara\u0111uje sa IBM Slovenija i drugim partnerima, kao i sa akademskim institucijama, kako bi razvili napredne informacione sisteme koriste\u0107i najmodernije alate i proizvode kao \u0161to su VisualAge, WebSphere i DB2. Alcad kontinuirano ula\u017Ee u profesionalni razvoj svojih zaposlenih i te\u017Ei ka \u0161irenju prisustva na doma\u0107em i inostranom tr\u017Ei\u0161tu, uz stalno unapre\u0111enje efikasnosti, produktivnosti i profitabilnosti. Tako\u0111e, kroz svoje usluge kompanija pru\u017Ea cloud computing  re\u0161enja koja omogu\u0107avaju bezbedan i efikasan pristup poslovnim aplikacijama i podacima, \u010Dime dodatno pobolj\u0161avaju operativnu efikasnost svojih klijenata.\r\n\r\nSeval je mre\u017Ena, klijent-server aplikacija razvijena od strane zaposlenog Du\u0161ka Soki\u0107a u Visual Fox Pro 9.0 SP2 okru\u017Eenju namenjenom prvenstveno tretiranju relacionih baza podataka. U sada\u0161njem stanju aplikacija obuhvata slede\u0107e module:\r\n\r\n-Valjaonica \u2013 proizvodnja i zastoji - omogu\u0107ava unos podataka o zastojima (knjige rada ma\u0161ina PJ Valjaonice) pa su raspolo\u017Eivi i izve\u0161taji o zastojima u vidu pojedina\u010Dnih, periodi\u010Dnih, detaljnih i sumarnih izve\u0161taja. Omogu\u0107en je izvoz podataka o aktivnostima odr\u017Eavanja radi kasnijeg eventualnog kreiranja plana budu\u0107ih remonta. U ovom modulu omogu\u0107en je i unos podataka o gotovim proizvodima pa se mogu dobiti i periodi\u010Dni izve\u0161taji o faktorima protoka po kategorijama proizvoda, periodi\u010Dni sumarni izve\u0161taji o faktorima protoka po debljinama, legurama kao i o faktorima protoka za izabranu kategoriju po legurama i profilima...itd, aktuelni izve\u0161taj o pokazateljima efikasnosti i efektivnosti PJ Valjaonice a mo\u017Ee se vr\u0161iti i povezivanje brojeva radnih naloga, brojeva \u0161ar\u017Ee i brojeva TRJ. Bitni parametri proizvodnje (FP...) mogu se pratiti preko uvek a\u017Eurnih grafikona. \r\nZa odgovorna lica PJ Valjaonica omogu\u0107en je unos podataka o stimulacijama zaposlenih kao i dobijanje odgovaraju\u0107ih izve\u0161taja."},{"number":3,"complete":true,"content":"-Livnica  \u2013 proizvodnja i zastoji - omogu\u0107ava unos podataka iz knjiga \u0161ar\u017Ee, livenja, frezovanja, prijema internog otpatka, metala sa livenja i se\u010Denja i dobijanje detaljnih, sumarnih, periodi\u010Dnih izve\u0161taja o \u0161ar\u017Eiranju, livenju, frezovanju, prijemu internog otpatka, preradi \u0161ljake. Tako\u0111e ovde se nalaze izve\u0161taji o faktoru protoka livnice, gubitku metala, \u0161kartu i kategoriji \u2019\u2019pu\u0161teno uz odobrenje\u2019\u2019 livnice, a sve ovo u zavisnosti od parametara period, legura, profil, pogon, tip odlivka...itd. Ovde se mogu dobiti podaci o proizvodnji livnice od januara 2005. godine. Bitni parametri proizvodnje (FP, \u0161kart...) mogu se pratiti preko uvek a\u017Eurnih grafikona. \r\nU ovom modulu (i ovoj bazi podataka) unose se i podaci o zastojima (knjige rada ma\u0161ina PJ Livnice) pa su raspolo\u017Eivi i izve\u0161taji o zastojima u vidu pojedina\u010Dnih, periodi\u010Dnih, detaljnih i sumarnih izve\u0161taja. Omogu\u0107en je izvoz podataka o aktivnostima odr\u017Eavanja radi kasnijeg eventualnog kreiranja plana budu\u0107ih remonta. U ovom segmentu mogu se dobiti i izve\u0161taji o poreklu \u0161ar\u017Ei, \u0161ar\u017Eni listovi, karte \u0161ar\u017Ei, aktuelni izve\u0161taj o pokazateljima efikasnosti i efektivnosti PJ Livnice a mo\u017Ee se vr\u0161iti i povezivanje brojeva ugovora, brojeva \u0161ar\u017Ee i brojeva radnih naloga PJ Livnice. \r\nZa odgovorna lica PJ Livnice omogu\u0107en je unos podataka o stimulacijama zaposlenih kao i dobijanje odgovaraju\u0107ih izve\u0161taja.\r\n\r\n-Sirovine - omogu\u0107ava unos podataka o sirovinama: primarnom i sekundarnom aluminijumu kao i dobijanje odgovaraju\u0107ih periodi\u010Dnih sumarnih izve\u0161taja o primljenim koli\u010Dinama sekundarnog aluminijuma po vrstama (u i van zone ST), o prose\u010Dnim cenama sekundara po tr\u017Ei\u0161tima (doma\u0107e i uvoz)...itd. Bitni parametri (prose\u010Dne cene sekundara isl.) mogu se pratiti preko uvek a\u017Eurnih grafikona.\r\nOd aprila 2017. preko obrazaca Zahtev za odobrenje, Odobrenja, Otprema i normativi i Proizvodnja u ili van ZST omogu\u0107en je unos podataka u vezi odobrenja Carinarnice za postupak oplemenjivanja u slobodnoj zoni i razdu\u017Eenja repromaterijala u slobodnoj zoni. Omogu\u0107en je i import podataka o proizvedenim koli\u010Dinama u tabelu zaliha, kao i dobijanje dokumenata u vezi aktivnosti sa Carinarnicom. Kreirani su i normativi kao dokumenti o procentualnom u\u010De\u0161\u0107u sirovina u gotovom proizvodu...itd.\r\n-Transport - omogu\u0107ava unos podataka o prevoznicima i transportnim turama kao i dobijanje odgovaraju\u0107ih detaljnih, sumarnih, periodi\u010Dnih izve\u0161taja o transportu po prevoznicima, dr\u017Eavama, transportnim turama i istovarnim mestima, izve\u0161taja o tro\u0161kovima transporta, o blagovremenosti tura a daje i pregled rangiranja prevoznika po propisanim kriterijumima. U meniju Grafikoni raspolo\u017Eivi su uvek a\u017Eurni dijagrami: transportnih tura po danima i transportnih tura i istovarnih mesta po prevoznicima.\r\n-Final - modul koji je po\u010Deo sa radom aprila 2015. godine, a unosom podataka o kupcima i fakturama omogu\u0107ava dobijanje odgovaraju\u0107ih izve\u0161taja (pregled faktura po kupcima...isl.)"},{"number":4,"complete":true,"content":"-Tehnika d.o.o. - Magacin gotovih proizvoda - omogu\u0107ava sve elemente za klasi\u010Dno magacinsko poslovanje: unos podataka iz skladi\u0161nih listova, otpremnica, povratnica...i sl. kao i dobijanje odgovaraju\u0107ih izve\u0161taja, \u0161tampanje otpremnica itd.\r\n\r\n-Dokumenti i postupci kvaliteta \u2013 omogu\u0107ava unos podataka o zahtevima za odobrenje isporuke neusagla\u0161enog proizvoda, uvoz podataka o reklamacijama gotovih proizvoda iz Reportera, unos podataka o izmenama u tehnolo\u0161kim procesima, kao i dobijanje odgovaraju\u0107ih izlaznih rezultata u vidu izve\u0161taja i dijagrama. Biblioteka dokumenata kvaliteta je baza dokumenata i postupaka kvaliteta i u ovom modulu je dostupna korisnicima.\r\n-Li\u010Dna za\u0161titna sredstva (koristi se od jula 2014. s pauzom od decembra 2016. god. do novembra 2019. god.) - modul koji pru\u017Ea mogu\u0107nosti evidencije izdavanja i skladi\u0161tenja, planiranja nabavke LZS, pra\u0107enja izdavanja LZS po zaposlenom, definisanje skupa LZS za zaposlenog u zavisnosti od njegovog radnog mesta... Obezbe\u0111eni su raznovrsni pojedina\u010Dni, periodi\u010Dni i sumarni izve\u0161taji, kao i drugi izlazni rezultati (izvoz tabela u \u017Eeljeni format...)\r\n\r\n-Simulacije - modul kreiran za potrebe izrade nekih projektnih zadataka sa nizom interesantnih izve\u0161taja o proizvodnji u periodu od 2007. do 2008. godine\r\nZa sve module : omogu\u0107en je izvoz tabela u nekoliko karakteristi\u010Dnih formata (.XL5, .CSV, .DIF, .TXT),   kao i \u0161tampanje izve\u0161taja u .PDF formatu. Tako\u0111e, svaku tabelu pripadaju\u0107e baze podataka mogu\u0107e je filtrirati po nekom kriterijumu. U meniju Grafikoni mogu se dobiti dijagrami kursa \u20AC i LME (\u20AC/t)  za aktuelni period (neki od meseci u zadnjih godinu dana, zadnjih godinu ili dve dana).\r\n\r\n\r\n\r\nEkran aplikacije\r\nPo\u010Detni ekran aplikacije daje neke osnovne informacije o poslovanju kao \u0161to su:\r\n\u2022srednji kurs \u20AC [RSD/\u20AC]\r\n\u2022LME [\u20AC/t]\r\n\u2022Proizvodnja neto: Ukupno /L/TV/HV/B [t] za:\r\n-prethodni dan\r\n-teku\u0107u sedmicu"},{"number":5,"complete":true,"content":"-pro\u0161lu sedmicu\r\n-teku\u0107i mesec\r\n-teku\u0107u godinu\r\ni prikazuje dijagrame neto proizvodnje za teku\u0107i mesec i teku\u0107u godinu za sve \u010Detiri kategorije proizvoda (L, TV, HV i B) i izgleda ovako:\r\n \r\n\r\nDesni klik na ekran daje kontekstni meni sa naj\u010De\u0107e tra\u017Eenim izve\u0161tajima, dijagramima i sl. Paleta sa komandnim dugmadima na desnoj strani omogu\u0107ava pristup dijagramima proizvodnje, zastoja i faktora protoka.\r\nAplikaciju trenutno koristi preko 60 korisnika sa preko 27400 \u010Dasova rada godi\u0161nje. Prose\u010Dno mese\u010Dno se pregleda preko 1680 izve\u0161taja, od\u0161tampa preko 150, izvr\u0161i vi\u0161e od 50 prenosa (\u201Cdownload\u201D) sa servera na mati\u010Dni ra\u010Dunar (ovo su podaci za 2023. godinu).\r\n \r\nKomunikacija se obavlja satelitskom vezom, pa se kao jedan od problema navode i vremenske (ne)prilike na krajnjim lokacijama. Windows-ovom uslugom Remote Desktop je vr\u0161eno pode\u0161avanje klijenta i re\u0161avanje problema koje su zaposleni prijavljivali na svojim ra\u010Dunarima, u okviru poslovnog softvera. \r\nVr\u0161en je Update softvera Seval:\r\n\uF0D8Na lokalnom ra\u010Dunaru je a\u017Euriran program, napravljena je izvr\u0161na (.exe) datoteka.\r\n\uF0D8Izvr\u0161na datoteka je preba\u010Dena da deljeni direktorijum.\r\n\uF0D8Pristupa se serveru, ustanovilo se koliko klijenata u datom trenutku koristi aplikaciju. Tako\u0111e se mo\u017Ee pristupiti i njihovim konkretnim ra\u010Dunarima radi uvida u to \u0161ta se u datom momentu radi.\r\n\uF0D8Svim klijentima koji su trenutno aktivni u aplikaciji je poslato obave\u0161tenje da se izloguju na dva minuta radi a\u017Euriranja programa.\r\n\uF0D8Klijenti koji se nisu izlogovali iz aplikacije (iz razloga \u0161to nisu videli poruku, trenutna odsutnost idt.) su izlogovani sa servera.\r\n\uF0D8Iz deljenog ra\u010Dunara je izvr\u0161na datoteka kopirana u direktorijum programa na serveru. U Backup-u je sa\u010Duvana prethodna verzija aplikacije.\r\n\uF0D8Program je dostupan za dalje kori\u0161\u0107enje."},{"number":6,"complete":true,"content":"Na narednoj slici se vidi serverski prikaz aplikacije koje su koristile softver Seval u trenutku kada je bilo potrebno a\u017Eirirati pomenutu aplikaciju.\r\n \r\n\r\nFirma je ugradila video-sistem za nadzor (Digital-Video Surveillance System DVS2000) radi nadgledanja procesa proizvodnje. Potreba se ogleda u tome da je veoma bitno znati \u0161ta se de\u0161ava u svakom trenutku, prvenstveno iz bezbednosnih razloga. Monitoring je omogu\u0107en sa vi\u0161e mesta u okviru firme, prema odgovaraju\u0107im ovla\u0161\u0107enjima. Vr\u0161en je servis i pode\u0161avanja sistema kamera i izvedeni su zaklju\u010Dci kako unaprediti sistem.\u2003\r\n\r\nBezbednost informaciono-komunikacionog sistema firme Impol Seval je zasnovana na Aktu o bezbednosti informaciono-komunikacionog sistema koji defini\u0161e mere za\u0161tite, principe, na\u010Dine i procedure za postizanje i odr\u017Eavanje adekvatnog nivoa bezbednosti IKT sistema, kao i ovla\u0161\u0107enja i odgovornosti u vezi sa bezbedno\u0161\u0107u i resursima sistema. Akt se primenjuje na Impol Seval i sva zavisna dru\u0161tva u okviru sistema Impol Seval, obezbe\u0111uju\u0107i doslednu primenu mera za\u0161tite. U daljem tekstu bi\u0107e nagla\u0161ena i obja\u0161njena na\u010Dela akta, na osnovu kojih se zasniva rad Dru\u0161tva.\r\nOsnov za dono\u0161enje ovog Akta proizilazi iz zakona, s obzirom na to da Dru\u0161tvo obra\u0111uje posebne vrste podataka o li\u010Dnosti. Bezbednost informacionog sistema je klju\u010Dna za poslovanje Dru\u0161tva, jer je poslovanje u velikoj meri zavisno od funkcionisanja IKT sistema. Akt tako\u0111e postavlja ciljeve kao \u0161to su odre\u0111ivanje procedura za bezbednost sistema, spre\u010Davanje i ubla\u017Eavanje posledica incidenata, podizanje svesti zaposlenih o va\u017Enosti informacione bezbednosti, i unapre\u0111enje informacione bezbednosti kroz proveru uskla\u0111enosti primene mera za\u0161tite.\r\nSvi zaposleni su obavezni da primenjuju mere za\u0161tite IKT sistema i da budu upoznati sa sadr\u017Eajem Akta. Lice odgovorno za informati\u010Dku bezbednost prati primenu mera i proverava da li su podaci za\u0161ti\u0107eni u skladu sa Aktom i internim procedurama. Administrator IKT sistema koordinira sa odgovornim licem za informati\u010Dku bezbednost i rukovodiocima organizacionih celina.\r\nPosebne mere za\u0161tite obuhvataju rad na daljinu, kori\u0161\u0107enje mobilnih ure\u0111aja, i za\u0161titu informacija tokom celokupnog \u017Eivotnog ciklusa podataka, uklju\u010Duju\u0107i kreiranje, obradu, skladi\u0161tenje, prenos, brisanje i uni\u0161tavanje informacija. Tako\u0111e, identifikuju se informaciona dobra i odre\u0111uju odgovornosti za njihovu za\u0161titu.\r\nPristup informacijama i informacionim dobrima omogu\u0107en je samo onim osobama koje imaju poslovnu \u201Cpotrebu da znaju\u201D. Pristupne grupe i profili se defini\u0161u na na\u010Din koji omogu\u0107ava dodeli ili oduzimanje prava pristupa celokupnoj grupi odjednom. Svaka osoba ima pristup samo onim informacionim dobrima, kao \u0161to su IT oprema, aplikacije, postupci, prostorije, koja su neophodna za obavljanje njenih zadataka. Fizi\u010Dka i elektronska sredstva za pristup, kao \u0161to su klju\u010Devi, identifikacione kartice, korisni\u010Dka imena i lozinke, moraju se \u010Duvati sa velikom pa\u017Enjom i ne smeju se pozajmljivati. Podaci za pristup smatraju se poverljivim, a svako gubljenje ili kra\u0111a pristupnih sredstava mora se odmah prijaviti kao informacioni bezbednosni incident.\r\nZa svaki informacioni sistem potrebno je uspostaviti proceduru za dodelu, promenu i prestanak prava pristupa. Pristup je dozvoljen samo onima koji su za to ovla\u0161\u0107eni i odgovaraju\u0107e osposobljena. Odobrenje pristupa i spre\u010Davanje neovla\u0161\u0107enog pristupa klju\u010Dni su faktori, a registracija korisnika vr\u0161i se uz odobrenje lica zadu\u017Eenog za informacionu bezbednost. Korisni\u010Dka imena moraju biti jednozna\u010Dna, i u izuzetnim slu\u010Dajevima se mo\u017Ee dozvoliti upotreba grupnih imena, ali samo iz poslovnih razloga. Korisnicima kojima je prestao radni odnos pristup se odmah onemogu\u0107ava, a svake godine vr\u0161i se preispitivanje prava korisnika.\r\nPotrebno je napomenuti da su administratorska prava odvojena od obi\u010Dnih korisni\u010Dkih prava i dodeljuju se kroz formalni postupak. Administratori moraju koristiti svoje privilegije smao kada je to apsolutno neophodno za administraciju sistema. Korisnici sa posebnim pravima ne smeju  koristiti grupna korisni\u010Dka imena, a njihova administratorska prava se redovno pregledaju i proveravaju.\r\nPristup informacionim sistemima mora biti omogu\u0107en samo kroz odgovaraju\u0107u autentifikaciju, poput jake i komplekse lozinke ili drugih bezbednih na\u010Duna autentifikacije. Zajedni\u010Dka korisni\u010Dka imena su dozvoljena samo u izuzetnim situacijama, a kada je re\u010D o poverljivim informacijama, moraju se koristiti jaki na\u010Dini autentifikacije. Lozinke moraju biti jedinstvene, ne smeju se deliti ili bele\u017Eiti na nebezbedan na\u010Din, i moraju se redovno menjati. Impol Seval preduzima mere kako bi spre\u010Dio neovla\u0161\u0107en fizi\u010Dki pristup objektima, prostorijama i zonama gde se nalaze sredstva IKT sistema. Fizi\u010Dka za\u0161tita uklju\u010Duje zaklju\u010Davanje prostorija, kontrolu ulaska, tehni\u010Dke sisteme za\u0161tite, i redovne kontrole sistema. U \u0161ti\u0107enim prostorima primenjuju se protivpo\u017Earne mere i obezbe\u0111uje stalno de\u017Eurstvo vatrogasne jedinice. Pristup \u0161ti\u0107enim prostorima je strogo kontrolisan i dozvoljen samo ovla\u0161\u0107enim pojedincima. Svi posetioci se evidentiraju, a pristup se odobrava samo za specifi\u010Dne, autorizovane svrhe. Evidencija o ulasku vodi se elektronski i u fizi\u010Dkim zapisima, a prava pristupa redovno se preispituju i a\u017Euriraju.\r\n\u0160to se ti\u010De za\u0161tite opreme, oprema se postavlja na na\u010Din koji smanjuje rizik od neovla\u0161\u0107enog pristupa i pretnji iz okru\u017Eenja. Oprema koja slu\u017Ei za obradu osetljivih podataka postavlja se na za\u0161ti\u0107ena mesta, a redovno se prate uslovi okoline, poput temperature i vla\u017Enosti. Prostorije sa opremom moraju biti redovno \u010Di\u0161\u0107ene i odr\u017Eavane, a konzumiranje hrane i pi\u0107a u blizini opreme je strogo zabranjeno."},{"number":7,"complete":true,"content":"Va\u017Eno je napomenuti kako se u Aktu isti\u010De da korisnici informacionog sistema ne smeju sami instalirati programsku opremu, osim uz dozvolu odgovornog lica. Instalacija, odr\u017Eavanje i a\u017Euriranje te opreme isklju\u010Diva su nadle\u017Enost administratora informacionog sistema. Svaka radna stanica mora imati instaliranu odgovaraju\u0107u antivirusnu za\u0161titu, a po mogu\u0107nosti i za\u0161titni zid sa odgovaraju\u0107im bezbednosnim postavkama. Da bi se obezbedila sigurnost i stabilnost sistema, razvojna, ispitna i operativna okru\u017Eenja moraju biti me\u0111usobno razdvojena, \u010Dime se smanjuje rizik od neovla\u0161\u0107enog pristupa ili promena u operativnom okru\u017Eenju. Za ispravno i bezbedno funkcionisanje sredstava za obradu podataka, kao i za primenu radnih procedura, odgovoran je in\u017Eenjer informacionog sistema. Impol Seval je usvojio radne procedure koje obuhvataju detaljna upustva za izvr\u0161enje razli\u010Ditih poslova, kao \u0161to su instalacija i konfiguracija sistema, obrada i rukovanje informacijama, izrada rezervnih kopija, planiranje aktivnosti, re\u0161avanje gre\u0161aka i vanrednih stanja, kao i postupanje prema poverljivim podacima, Tako\u0111e, uklju\u010Dene su procedure za ponovno pokretanje sistem u slu\u010Daju otkaza, upravljanje sistemskim zapisima i nadgledanje aktivnosti u sistemu.\r\nNadzor, prilago\u0111avanje i projektovanje resursa informacionog sistema vr\u0161i se u skladu sa predvi\u0111enim kapacitetima kako bi se osigurale optimalne performanse sistema. U okviru ovih aktivnost periodi\u010Dno se vr\u0161e brisanja zastarelih podataka, povla\u010Denje iz upotrebe aplikacija i sistema, optimizacija procesa i rasporeda, te ograni\u010Davanje propusnog opsega za usluge koje nisu kriti\u010Dne za poslovanje.\r\nVa\u017Eno je pomenuti da je pristup internetu je zaposlenima omogu\u0107en za rad, obrazovanje i informisanje. Zaposleni moraju koristiti internet u skladu sa eti\u010Dkim i moralnim normama, i svi korisnici informacionih sistema moraju biti svesni da se an internetu prikazuju sa mre\u017Enom adresom dru\u0161tva. Pri upotrebi informacija sa Interneta, korisnik je du\u017Ean da po\u0161tuje zakonske propise u vezi sa autorskim pravima i drugim pravima intelektualne svojine. Dru\u0161tvo mo\u017Ee ograni\u010Diti pristup odre\u0111enim sadr\u017Eajima kako bi obezbedilo informacione bezbednosti i spre\u010Dilo kr\u0161enje eti\u010Dkih normi. Tako\u0111e, mo\u017Ee anonimno pratiti upotrebu interneta i unapred blokirate posetu odre\u0111enim internet stranicama ako to negativno uti\u010De na poslovanje. U slu\u010Daju neuobi\u010Dajenog pona\u0161anja informacionog sistema, korisnik je du\u017Ean da to prijavi kao informaciono-bezbednosni incident. Vremenski ograni\u010Deno pregledanje \u0161ifriranog saobra\u0107aja SSL  za poznate ciljne naslove u svrhu otkrivanja zloupotreba dozvoljeno je samo uz prethodno obave\u0161tenje korisnika.\r\nNa radnim mestima mora biti onemogu\u0107en uvid u ekran ili upotreba informaciono-komunikacione opreme neovla\u0161\u0107enim licima. Radna mesta treba organizovati tako da se spre\u010Di prilika za \u201Cgledanje preko ramena\u201D. Oprema koja se koristi treba da automatski isklju\u010Di ekran ili prebaci na \u010Duvar ekrana za\u0161ti\u0107en lozinkom nakon odre\u0111enog vremena korisnikove neaktivnosti. Na kraju radnog procesa potrebno je odjaviti se iz sistema i isklju\u010Diti radnu stanicu, osim ako nije druga\u010Dije odre\u0111eno.\r\nBitno je napomenuti da ugovori sa pru\u017Eaocima usluga koji imaju pristup informacijama, sredstvima ili opremi za obradu informacija moraju sadr\u017Eati odredbe o za\u0161titi poverljivosti. Pru\u017Eaoci usluga mogu imati pristup samo onim informacijama koje su neophodne za pru\u017Eanje usluga. Pre po\u010Detka pregovora, pru\u017Ealac usluga mora potpisati izjavu o poverljivosti, koja uklju\u010Duje obavezu da se informacije koriste samo na na\u010Din odobren od strane Impol Sevala. Izjava mora sadr\u017Eati odredbu o poverljivosti sa jasno utvr\u0111enim obavezama i odgovornostima pru\u017Eaoca usluga, uz pretnju raskida ugovora i naknade \u0161tete u slu\u010Daju povrede. Impol Seval uspostavlja mere nadzora i za\u0161tite za vreme pru\u017Eanja usluga i nakon zavr\u0161etka posla kako bi odr\u017Eao ugovoreni nivo informacione bezbednosti Ugovorom treba jasno definisati kriterijume ocene, postupak izve\u0161tavanja, pra\u0107enja i ocene izvr\u0161enih usluga. Evaluacija kvaliteta usluga mo\u017Ee se vr\u0161iti prikupljanjem podataka od korisnika ili putem upitnika. Ugovor mora omogu\u0107iti kontinuirano upravljanje promenama usluga, uklju\u010Duju\u0107i odr\u017Eavanje i unapre\u0111enje procedura i kontrolu bezbednosti informacija. Tako\u0111e, Impol Seval primenjuje mere za obezbe\u0111ivanje kontinuiteta poslovanja u narednim okolnostima kako bi IKT sistem bio brzo funkcionalan. Vlasnici informacionih izvora odre\u0111uju prioritete za ponovni rad na osnovu rizika i va\u017Enosti. Plan oporavka dokumentuje tehni\u010Dke detalje za obnovu sistema i a\u017Eurira se pri svakoj promeni okru\u017Eenja. Testiranje plana oporavka vr\u0161i se pri svakoj ve\u0107oj promeni sistema ili najmanje jednom godi\u0161nje.\r\nInformacije koje prolaze kroz javne mre\u017Ee treba za\u0161titi od malverzacija, neovla\u0161\u0107enog otkrivanja i modifikovanja. Neophodno je potvrditi identitet korisnika i izvr\u0161iti podelu ovla\u0161\u0107enja i odgovornosti za postavljanje sadr\u017Eaja, elektronsko potpisivanje ili obavljanje transakcija. Informacije uklju\u010Dene u transakcije aplikativnih usluga moraju biti za\u0161ti\u0107ene kako bi se spre\u010Dio nepotpun prenos, pogre\u0161no usmeravanje, neovla\u0161\u0107eno menjanje poruka, razotkrivanje, kopiranje ili ponovno emitovanje. Transakcije treba da podr\u017Ee slede\u0107e uslove: obe strane koje u\u010Destvuju u transakciji moraju primeniti elektronski potpis; privatnost svih strana mora biti za\u0161ti\u0107ena; komunikacioni kanali treba da budu \u0161ifrovani i bezbednost protokola koji se koriste u transakcijama mora biti osigurana. \r\n\r\nObaveza Dru\u0161tva kao operatora IKT sistema od posebnog zna\u010Daja je da najmanje jednom godi\u0161nje izvr\u0161i proveru sistema i eventualne izmene Akta o bezbednosti radi provere adekvatnosti mera za\u0161tite, procedura, ovla\u0161\u0107enja i odgovornosti. Nepo\u0161tovanje bilo koje od odredbi Akta povla\u010Di disciplinsku odgovornost zaposlenog. Svi zaposleni i radno anga\u017Eovani pojedinci koji koriste IKT sistem moraju potpisati izjavu o poverljivosti i za\u0161titi podataka."}],"mimeType":"text/plain"}